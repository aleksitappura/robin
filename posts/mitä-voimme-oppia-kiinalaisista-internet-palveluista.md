---
title: Mitä voimme oppia kiinalaisista Internet-palveluista?
date: 2019-10-10T08:23:00.000Z
tags:
  - Product
  - Finnish
---
**Monelle tulee yllätyksenä, että kiinalaiset Internet-palvelut ovat monipuolisempia kuin niiden länsimaalaiset vastineet.** Yleinen käsitys on, että kiinalaiset palvelut ovat kopioita länsimaalaisten teknologiayritysten palveluista, kun taas todellisuudessa nykypäivän parhaat ideat ovat usein kopioita kiinalaisista palveluista. Ymmärtääkseen mihin pankkipalvelut, sosiaalinen media, musiikki, video ja muut Internet-palvelut ovat kehittymässä, on hyödyllistä tarkastella kiinalaisten Internet-palveluiden toiminnallisuuksia ja liiketoimintamalleja.

![](/static/img/wecaht.png "WeChat on viestisovellus, johon on yhdistetty maksutoiminnallisuus. Alustana WeChat tarjoaa kuluttajille kaikki olennaiset palvelut ja yrityksille jakelukanavan sadoille miljoonille käyttäjille.")

**Älypuhelimet toivat Internetin Kiinaan.**Pöytäkoneet eivät taloudellisista syistä ikinä ehtineet lyödä läpi Kiinassa. [Vain 15% Kiinan väestöstä oli Internetin käyttäjiä ennen iPhonen julkaisua](https://www.google.com/search?sxsrf=ACYBGNRf7jsAAxOhb_LzkybU3nwXTkHcTg%3A1570448000363&ei=gCKbXZfoFdKGwPAPpfKTiA8&q=china+internet+penetration+2007&oq=china+internet+penetration+2007&gs_l=psy-ab.3..0i71l8.2635.4552..4787...0.2..0.0.0.......0....1..gws-wiz.DKlK4d2-6ic&ved=0ahUKEwiXqMzZhorlAhVSAxAIHSX5BPEQ4dUDCAs&uact=5) vuonna 2007. Nykyään yli 60% kiinalaisista käyttää Internetiä ja monille älypuhelin on synonyymi Internetin käytölle. Toisin kuin länsimaalaisissa Internet-sovelluksissa, jotka luotiin pöytäkoneita ja verkkoselaimia varten, Kiinassa sovellusten käyttökokemukset on optimoitu älypuhelimen pientä näyttöä varten. Käyttöliittymät saattavat ensisilmäyksellä näyttää vähemmän käyttäjäystävällistä, mutta ne on tietoisesti pakattu täyteen tietoa.

![](/static/img/chineseui.png "Kiinalaisille käyttöliittymille on tyypillistä, että näytölle on pakattu kaikki ostopäätöksen kannalta olennainen tieto, koska kuluttajilla on jo pitkään ollut mahdollisuus tehdä yhden klikkauksen ostoja.")

**Kiinassa kourallinen yrityksiä vastaa suurimmasta osasta koko maan maksuliikennettä.**Tämä on osittain seurausta Kiinan sisämarkkinapolitiikasta. Yhtenäinen maksuinfrastruktuuri on mahdollistanut kitkattoman ja digitaalisen maksuliikenteen Kiinassa jo useamman vuoden ajan. Jopa suurkaupunkien ulkopuolella pääsääntönä on älypuhelinmaksut. Vuonna 2018, [47% maalla asuvasta väestöstä käytti älypuhelinta pääasiallisena maksuvälineenään](https://daxueconsulting.com/payment-methods-in-china/), kun kaupungeissa vastaava luku oli 92%.

![](/static/img/melons.png "Pienissäkin kaupoissa isojen kaupunkien ulkopuolella WeChat ja AliPay ovat yleisimmät (ja usein ainoat) maksutavat.")

**Maksuliikenteestä vastaavat yritykset ovat voineet kehittää “super-sovelluksia” maksimoidakseen käyttäjien taloudellisen aktiviteetin heidän alustallaan.** WeChat ja Alipay ovat super-sovelluksia, joiden avulla käyttäjät saavat yhden sovelluksen kautta kaiken tarvitsemansa.Super-sovelluksella voi maksaa kaupassa, tilata taksin tai ruokaa, ostaa elokuvalippuja, lähettää ystävilleen rahaa tai viestejä, kuunnella musiikkia, tehdä lähtöselvityksen lennolle, lukea uutisia ja käyttää monia muita palveluita. Super-sovellus muistuttaa sovelluskauppaa (App Store, Google Play), sillä erotuksella, että ulkopuoliset sovellukset ovat integroituja suoraan super-sovellukseen.

**Asiakas on aina yhden klikkauksen päässä ostosta, koska maksutiedot on jo kerran annettu super-sovellukselle.** Käyttäjän ei tarvitse lisätä maksutietoja uuden sovelluksen käyttöönottoon, mikä vähentää kynnystä kokeilla ja maksaa uusista palveluista. Maksut ovat vaivattomia, koska käyttäjän ei tarvitse koskaan poistua sovelluksesta maksaakseen eri palveluista. Maksut toteutetaan sovelluksen sisällä, mikä johtaa siihen, että käyttäjät maksavat kohdistetummin käyttämistään palveluista ja tuotteista. Jäsenmaksuja on vähemmän ja kuukausimaksuja hallitaan yhden sovelluksen avulla. [Monet käyttäjät maksavat kirjoista kappale kerrallaan, ostavat konserttilippuja kesken musiikinkuuntelun, ja tilaavat fani-tuotteita kesken elokuvan](https://www.youtube.com/watch?v=78pLIj4xeVs&t=400s) ilman, että elokuvaa täytyy keskeyttää.

![](/static/img/alipay.png "Alipayn käyttöliittymästä voi lähettää rahaa, maksaa sähkölaskut, tilata ruokaa tai taksin yms.")

**Palveluntarjoajat pääsevät helposti käsiksi maksaviin asiakkaisiin.**Sovelluskehittäjille WeChat toimii tehokkaana jakelukanavana lähes miljardille käyttäjälle, koska WeChat-viestipalvelussa yritystilit voivat lisätä käyttäjiä “ystävikseen”. Yritykset keskustelevat kuluttajiensa kanssa reaaliajassa ja [tarjoavat tuotteitansa vastauksina asiakkaidensa tarpeisiin](https://a16z.com/2019/09/06/china-is-cashing-in-on-group-chats/). Videoiden suoratoistopalveluissa näkyvät mainokset ovat myös yhden klikkauksen päässä olevia tilausvahvistuksia.Tarkempi kohdistus maksujen ja kulutettavien palvelujen välillä antaa sovelluskehittäjälle tarkempaa dataa palvelun kehittämiseen. Kuluttajat voittavat kun palveluita voidaan paremmin personalisoida ja kehittää tämän datan perusteella.

**Super-sovellusten takia Kiinassa tehdään huomattavasti enemmän älypuhelintransaktioita kuin länsimaissa.**Transaktiopohjaiset liiketoimintamallit tarkoittavat myös, että Tencent ei jatkuvasti tuputa mainoksia asiakkailleen. WeChatissä [käyttäjä voi ostaa haluamansa palvelun mahdollisimman nopeasti, eikä sovelluksen pääasiallisena tarkoituksena ole koukuttaa](https://a16z.com/2019/02/05/allen-zhang-wechat-product-principles/) ja maksimoida tämän sovelluksessa viettämää aikaa.

![](/static/img/mobilemarket.png "Maksutapojen markkinapenetraatio. 84% kiinalaisista käyttää WeChat Paytä, vrt. 9% Yhdysvaltojen suosituimpaan mobiilimaksupalveluun Apple Payhin.")

**Maksuliikenteen keskellä oleminen mahdollistaa monipuolisemmat liiketoimintamallit.**Super-sovelluksessa jokainen mainos muuttuu yhden klikkauksen transaktioiksi. Kitkattomien maksujen ansiosta kiinalaisten yritysten on ollut helpompi toteuttaa useita erilaisia liiketoimintamalleja. Monipuolisemmat liiketoimintamallit ovat luoneet kestävämmän taloudellisen pohjan kiinalaisille Internet-yrityksille niiden länsimaalaisiin kilpailijoihin verrattuna. Yli 80% Facebookin, Twitterin ja Spotifyn liikevaihdosta on peräisin joko mainostuloista tai jäsenmaksuista, kun taas Tencentin tulot jakaantuvat paljon tasaisemmin eri palveluiden välille. Mainostulot ovat alle viidesosa Tencentin liikevaihdosta.

![](/static/img/chinesebusiness.png "Tencentin tulot jakaantuvat tasaisesti eri palveluiden välille.")

**Pienemmätkin Internet-yrittäjät hyötyvät paremmasta maksujärjestelmästä.** Etenkin luovemmilla aloilla kiinalaisilla yrittäjillä on paremmat edellytykset työnsä monetisointiin. Esimerkiksi: Kiinassa podcast-markkina on 20-kertaa suurempi kuin Yhdysvalloissa. Pekingin yliopiston professori [Xue Zhaofang ansaitsi vuoden aikana $8 miljoonaa 250,000 kuuntelijalla](https://www.scmp.com/news/china/society/article/2137366/meet-professor-who-turned-his-back-one-chinas-top-universities?aid=190131336&edition=international&sc_lid=149938292&sc_llid=4754&sc_src=email_2182621&sc_uid=oXeZvmre6F), kun taas Yhdysvalloissa suosittu podcast-sarja *Serial*ansaitsi $500,000 19 miljoonalla kuuntelijalla. Zhaofangille yksittäinen kuuntelija on n. 1200-kertaa arvokkaampi.

**Länsimaiset teknologiajätit tiedostavat kuinka iso mahdollisuus Kiina-mallin kopioiminen on.**Facebookin viime vuosien yrityskaupat, sovellusten uudet toiminnallisuudet, sekä rekrytoinnit heijastavat yhtiön pidemmän aikavälin tahtotilaa luoda Facebookista WeChatin kaltainen super-sovellus. WhatsAppin $19 miljardin kauppa tuo uusia käyttäjiä Facebookin viestintäkanaviin ja WhatsAppin myötä Facebook pääsee entistä lähemmäs käyttäjiensä arkea. Checkout mahdollistaa tuoteostot suoraan Instagramin sovelluksessa. Libra-kryptovaluutta tekisi Facebookin alustasta digitaalisen tavaratalon. Ei ole yllättävää, että PayPalin entinen johtaja David Marcus, joka vuonna 2014 rekrytoitiin vastaamaan Facebookin Messenger-palvelusta, on nykyään on Libra-projektin vetäjä. Facebookin liikevaihto koostuu 98% mainostuloista, ja näiden mainosten arvo (sekä mainostajille että Facebookille) kasvaa räjähdysmäisesti, mikäli jokainen mainos onkin yhden klikkauksen päässä oleva transaktio.